นโยบาย

1.กรุงเทพฯ ต้องสว่างรายละเอียด
ระยะไม่กี่ปีที่ผ่านมา กรุงเทพฯ ประสบปัญหาแสงสว่าง ความมืด เป็นอันตรายต่อทั้งผู้ใช้ทางเท้า คนเดินถนน และผู้ขับขี่สัญจรในหลายพื้นที่ทั่วทั้งกรุงเทพ ทั้งไฟส่องสว่างมีความสว่างไม่เพียงพอ โคมไฟเสีย ไม่เปิดไฟส่องสว่าง รวมถึงบางพื้นที่ในซอย ในตรอก หรือในชุมชนนั้นมีจำนวนเสาและโคมไฟส่องสว่างไม่เพียงพอ

ดังนั้น กทม. จะช่วยดูแลร่วมกันดูแลความพร้อมและสภาพความสมบูรณ์ของไฟแสงสว่าง และเป็นเจ้าภาพในการประสานงาน เพื่อสร้างความปลอดภัยในการเดินทาง และการใช้ชีวิตในเมืองของคนกรุงเทพ โดย

  1. เปิดรับรายงานปัญหาแสงสว่างผ่านฟองดูว์ จากภาคประชาชน และเจ้าหน้าที่ภาคสนามของกทม.

  2. เร่งรัดประสานงานกับการไฟฟ้านครหลวง และหน่วยงานอื่นๆ ที่เกี่ยวข้องในการดูแลปัญหาแสงสว่าง

  3. ประสานงานกับการไฟฟ้านครหลวงในการติดตั้งไฟส่องสว่างเพิ่มเติม ในพื้นที่ที่มืด

  4. พิจารณารูปแบบไฟส่องสว่างแบบโคมปิดครอบด้านบน ป้องกันแสงรบกวนผู้อยู่อาศัย นก แมลง และสัตว์ป่าอื่นๆ ในเมืองที่อาศัยอยู่ตามต้นไม้

2.รถหยุด รถติด ลดหยุด ลดติด รายละเอียด
จุดที่มีการชะลอตัว มีจุดตัด มีการจอดรอ มีการหยุด จะเป็นจุดที่ก่อให้เกิดแรงเสียดทาน (friction) เล็กๆ ที่ส่งผลให้การจราจรในภาพรวมติดขัดได้ เช่น ในพื้นที่ถนน 2 เลน ที่มีเลนหนึ่งรอไฟเลี้ยวทำให้เลนที่เคลื่อนไหวได้เหลือเพียงเลนเดียว ปัญหาลักษณะนี้พบได้โดยทั่วไม่ว่าจะที่แยก จุดกลับรถ จุดตัดต่างๆ หากเราลดการหยุดได้ ลดแรงเสียดทานได้ รถจะลดการติดขัดลง

ดังนั้น กทม.จะปรับกายภาพถนนเพื่อลดแรงเสียดทานบนถนนที่จะส่งผลกระทบต่อกระแสจราจรลง เช่น

  1. ปรับปรุงจุดตัด คอขวดต่างๆ บนท้องถนน เช่น เพิ่มการเว้าเกาะกลางในแยกที่มีจุดเลี้ยวรถ เพื่อให้รถที่จะเลี้ยวไปพักหลบตรงที่เว้าได้โดยไม่รบกวนกระแสจราจร 

  2. ปรับปรุงหัวโค้งหัวมุมให้เกิดการเลี้ยว การตีวงที่ไม่ใช้หลายช่องจราจร

  3. ปรับ เพิ่ม/ลด จำนวนช่องทางจราจรเพื่อเพิ่มความจุถนนโดยเฉพาะบริเวณทางแยก

  4. การห้ามเลี้ยวในบางกรณี โดยต้องพิจารณาอย่างละเอียด เพื่อให้กระแสจราจรไหลเวียนคล่องตัว

  5. เทศกิจจราจร ลงพื้นที่แก้ไขจุดฝืด เช่น กวดขันวินัยจราจรรถจอดริมถนน ที่ทำให้เสียช่องจราจรไป

  6. ขอคืนพื้นผิวจราจรจากโครงการก่อสร้าง รวมถึงการจัดการจราจรบริเวณการก่อสร้างให้เกิดจุดฝืดน้อยที่สุด

3.สภาเมืองคนรุ่นใหม่ รายละเอียด
โครงสร้างการมีส่วนร่วมในการพัฒนาเมืองของคนรุ่นใหม่ในปัจจุบันมีการดำเนินการผ่าน 

  - สภาเด็กและเยาวชนกรุงเทพมหานคร ซึ่งประกอบด้วย ประธานสภาเด็กและเยาวชนเขต ตัวแทนจากสถาบันการศึกษาใน มัธยม อาชีวะ และอุดมศึกษา และ ผู้แทนจากกลุ่มเด็กและเยาวชน) และ 

  - สภาเด็กและเยาวชนเขต (เปิดรับสมัครจากเด็กและเยาวชนในพื้นที่) ซึ่งมีสมาชิกตั้งแต่ระดับมัธยม ไปจนถึงอายุไม่เกิน 25 ปี 

ทั้งสองสภามีหน้าที่ เช่น เสนอความเห็นต่อคณะกรรมการเกี่ยวกับการปฏิบัติงานของหน่วยงานของรัฐและองค์กรเอกชนหรือองค์กรชุมชนที่เกี่ยวข้องกับเด็กและเยาวชนในเขตและจังหวัด [1] 

แม้สภาฯ จะมีจุดมุ่งหมายในการจัดตั้งที่ดี แต่ในแนวทางการปฏิบัติยังพบปัญหาในบางประเด็น เช่น เด็กและเยาวชนอีกหลายกลุ่มยังขาดการรับรู้เกี่ยวกับสภาเด็กและเยาวชน การดำเนินการของรัฐในมิติที่เกี่ยวข้องกับเด็กและเยาวชนไม่ได้นำสภาเด็กและเยาวชนเข้ามาเป็นส่วนหนึ่งในการคณะทำงาน และงบประมาณที่ถูกจัดสรรให้บางส่วนไม่ได้มาถึงโครงการที่ถูกพัฒนาโดยสภาเด็กและเยาวชน

ดังนั้น เพื่อสร้างรูปแบบการทำงานของ กทม. ที่มีส่วนร่วมและมีพื้นที่ให้เด็กและเยาวชนได้แสดงออกและให้ความคิดเห็นอย่างเป็นระบบ กทม. จะดำเนินการดังนี้

 1. สื่อสารให้เด็กและเยาวชนในพื้นที่รับรู้ถึงโครงสร้างสภาเด็กและเยาวชนเขตและกรุงเทพมหานครผ่านช่องทางต่าง ๆ เช่น การประกาศตามโรงเรียน รัฐและเอกชน การสื่อสารผ่านสื่อออนไลน์ เพื่อทั้งขยายโครงสร้างของสภาเยาวชนให้ครอบคลุมเด็กและเยาวชนกลุ่มต่าง ๆ มากยิ่งขึ้น

 2. ส่งเสริมหน้าที่ให้สภาเด็กและเยาวชนเป็นพื้นที่ปลอดภัย (ทั้งออนไลน์ และ ออฟไลน์ ตัวแทนสภาเยาวชนตามสถาบันการศึกษา การจัดสภาเด็กและเยาวชนสัญจรตามพื้นที่ต่าง ๆ) ในการนำเสนอปัญหาและประเด็นต่าง ๆ ของเด็กและเยาวชนในพื้นที่ เช่น ปัญหาเกี่ยวกับหลักสูตรการศึกษา ปัญหาเกี่ยวกับการทุจริตในโรงเรียน

 3. เอาใจใส่ในการรับฟังความคิดเห็นของสภาเด็กและเยาวชน โดยสร้างช่องทางการสื่อสารโดยตรงกับ ผู้ว่าฯ กทม. และ ผอ.เขต เพื่อสร้างเครื่องมือในการแก้ไขปัญหาอย่างเป็นระบบ

 4. จัดสรรงบประมาณเพิ่มเติมเพื่อให้เด็กและเยาวชนมีอิสระ สามารถใช้ความคิดสร้างสรรค์ในการดำเนินโครงการต่าง ๆ ได้ (เพิ่มเติมจากที่กรมกิจการเด็กและเยาวชน และ กทม. มีให้ในปัจจุบัน) โดยงบประมาณเหล่านี้จะต้องสามารถเบิกและใช้ได้จริงจากเด็กและเยาวชน 

 5. เพิ่มการมีส่วนร่วมของสภาเด็กและเยาวชนในโครงการและการแก้ไขปัญหาที่เกี่ยวข้องกับเด็กและเยาวชนของ กทม.

 6. อำนวยความสะดวกในการทำงานของสภาเด็กและเยาวชนโดยจัดเตรียมสถานที่ที่เหมาะสมให้กับการประชุมกันของสภาเด็กและเยาวชนโดยให้มีที่ทำการอย่างน้อยครอบคลุมครบทั้ง 50 เขต

